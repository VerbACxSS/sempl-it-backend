La Carta dei Servizi viene proposta ai cittadini come documento essenziale di trasparenza. È stato dunque svolto un doveroso lavoro di aggiornamento della Carta approvata nel 2018 per descrivere la situazione attuale. Questo lavoro è stato svolto per rendere costante l'opera di informazione e di coinvolgimento della Città sui temi del sociale. Infatti, l'articolo 118 della Costituzione ha permesso che fosse ridefinito il rapporto tra il Comune e i soggetti che producono welfare. Il principio di sussidiarietà, in esso formulato, implica che le Istituzioni debbano creare le condizioni necessarie per permettere alla persona e alle aggregazioni sociali di essere soggetti attivi non solo nella fruizione, ma anche nell'erogazione dei servizi.

Seguendo questo indirizzo, dal 2017 il Comune di Brescia ha creato le premesse per attuare nel concreto il principio di sussidiarietà e per ampliare l'offerta dei servizi nella massima trasparenza e assicurando la libera scelta degli utenti. Il Comune di Brescia ha fatto questo attraverso il sistema di qualificazione e accreditamento.